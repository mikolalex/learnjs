
Javascript - це приємна і красива мова програмування, яка стає дедалі більш популярною по всьому світу.
Якщо ви ніколи не займались програмуванням, то Javascript цілком підійде в якості першої мови.
В Україні для вивчення Javascript є ще кілька вагомих підстав: ставши успішним JS-програмістом, ви не тільки покращите свій фінансовий стан, отримаєте цікаву роботу, а і 
допоможете нашій державі! Працюючи з іноземними замовниками, ви зміцнюєте нашу валюту, піднімаєте ВВП, покращуєте міжнародний імідж України!
Отже, перефразовуючи Ільфа і Петрова, "Старанно вивчаючи джаваскрипт, ти допомагаєш суспільству!" (і собі :)

Цей підручник написаний в першу чергу для людей, які не мали раніше досвіду програмування, але знайомі із HTML. Я постарався максимально детально описати базові 
поняття джаваскрипта, так щоб це було зрозуміло всім. Адже, якщо ви ніколи не мали справи з програмуванням, то навіть будь ви суперрозумник із височенним IQ, все одно багато моментів для вас будуть незрозумілими.
Якщо ж ви, читаючи цей підручник, відчуватимете, що автор розсусолює, занадто детально поясню елементарні речі - що ж, вітаю, можете потішитись, ви розумна людина і ваш мозок сприймає все нове швидше, аніж у інших людей!

Підручник складається з двох глобальних частин: перша вас знайомить із основами ядра джаваскрипт, друга розказує про те, як використовувати джаваскрипт в реальних умовах при 
роботі із ХТМЛ сторінками у браузері.

У підручнику я стараюсь пояснювати теорію і одразу підкріплювати її практикою. Але мушу попередити усіх, хто рветься одразу в бій: перші ніж ви зможете робити більш-менш серйозні практичні завдання, вам треба буде виконати багато 
примітивних, "штучних" прикладів. 
Так що запасіться терпінням, і будьте готові вирішувати задачі типу "У Петрика 2 шоколадки, а у Марійки одна, скільки у них шоколадок разом?", тільки в контексті програмування.
Якщо ви, наприклад, власник інтернет-магазину, і хочете навчитись, як доробити якийсь вордпрес-модуль, щоб він працював, так як вам хочеться - вам цей підручник навряд чи допоможе.
Тобто, він вам допоможе, тільки якщо ви ретельно прочитаєте його від початку до кінця, а шукати якихось конкретних рецептів тут не треба.
Підручник розбитий на кілька розділів, які будуть додаватись по мірі написання, кожен розділ містить теорію, приклади коду, завдання.
Також ви можете писати свої коментарі і питання по матеріалу, а автор і інші користувачі зможуть вам відповісти.

Отже, вирушаємо!
<div style="margin-top:100px;"></div>
<img src="vt.jpg">